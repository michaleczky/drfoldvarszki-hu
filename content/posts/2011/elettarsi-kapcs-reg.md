+++
title = "Élettársi kapcsolat regisztrációja"
date = "2011-02-11"
description = "Bár az Alkotmánybíróság korábban megvétózta bevezetését, ennek ellenére a házasságok mellett egyre jobban elszaporodó élettársi kapcsolatok regisztrációja mégis zöld utat kapott, nem csak az azonos nemű, hanem a külön nemű párok esetében is."
tags = ["élettársi kapcsolat", "alkotmánybíróság"]
+++

Bár az Alkotmánybíróság korábban megvétózta bevezetését, ennek ellenére a házasságok mellett egyre jobban elszaporodó élettársi kapcsolatok regisztrációja mégis zöld utat kapott, nem csak az azonos nemű, hanem a külön nemű párok esetében is.

A regisztrációra a lakóhely, vagy tartózkodási hely szerinti illetékes közjegyzőnél van lehetőség, Budapesten a lakóhely szerinti kerületen belül bármelyik kerületi közjegyzőt meg lehet keresni.
A közjegyző a személyi okmányokon túl kérheti a születési anyakönyvi kivonat bemutatását is. 
A nyilvántartásba vételt bármely két nem cselekvőképtelen, nagykorú személy kérelmezheti, az élettársaknak a közjegyző előtt személyesen, közösen kell nyilatkozatot tenniük arról, hogy egymással élettársi kapcsolatban élnek.

Az élettársak ezen nyilatkozatáról a közjegyzői kamara (MOKK) az Élettársi Nyilatkozatok Nyilvántartását vezeti, melyből csak az adatigénylésre jogosult bíróság/hatóság részére szolgáltatnak ki adatot.

A közjegyző kérelemre tanúsítványt állít ki annak igazolására, hogy a kérelmező az élettársi nyilvántartásban nem szerepel, vagy nyilvántartásban szereplése esetén adatainak igazolása céljából.

Az Élettársi Nyilatkozatok Nyilvántartásába történő regisztráció díja kb. 22.000,- Ft, a tanúsítvány kiállításának díja 2.200-2.300,- Ft.
+++
title="Változás az illetékek esetében: Illetékmentesség 20 millió forintig"
date="2009-03-18"
tags=["öröklés", "illeték", "hagyaték"]
+++

__A 2008. decemberi adómódosító törvény az illetéktörvény egyes szabályait is módosította, ezek közül talán a legnagyobb jelentőségű az öröklési illeték esetén új mentességi szabály bevezetése.__

Örökösönként 20.000.000,- Ft, azaz húszmillió forintig illetékmentes az örökhagyó szülője, gyermeke, háztartásában eltartott szülő nélküli unokája, házastársa által örökölt vagyon. 

__A 20 millió forintos értékhatárig szóló mentesség csak az illetéktörvény 12. § szerinti táblázat I. csoportjába tartozó örökösökre vonatkozik, azonban nem csak az ingatlan, hanem az ingó vagyontárgyakra is.__

Az örökölt lakástulajdon esetében például ha nem éri el a 20 millió Ft-ot, akkor a 20 millióból fennmaradó összegig az egyéb örökölt vagyontárgyak (pl. készpénz) után sem kell illetéket fizetni. Ez utóbbi szabály azért is fontos, mert az örökösök eddig „elfelejtették” a készpénz hagyatékot a hagyatéki leltárba venni, sokszor éppen az illeték fizetés elkerülése végett, így a hagyatékátadó végzésekben sem szerepeltek, azonban később ugyanezen örökösök pl. egy vagyonosodási vizsgálat során nem tudták igazolni, hogy pénzük öröklésből származik. 
Ez a változás megoldja az ilyen jellegű problémát is.

__A 20 millió Ft értékhatárnál az örökrész tiszta értékét kell figyelembe venni__ (hagyatéki terhekkel csökkentett érték, azaz pl. temetési költség, közjegyzői díj levonásra kerül).    

A 20 millió forintos mentességi szabályt a 2008-ban lefolytatott hagyatéki eljárások során átadott örökség esetén is alkalmazni kell, azaz a folyamatban lévő ügyekben is, attól függetlenül, hogy az örökhagyó halála, vagy a hagyatéki eljárás lefolytatása mikor következett be. Ami lényeges, hogy ez alól csak azok az esetek képeznek kivételt, ahol az adóhatóság a 2008. decemberi adómódosító törvény kihirdetése előtt már jogerősen elbírálta az illetékügyet. 

A mentességek körében kell még megemlíteni, hogy az állampapírban megtestesülő örökrészt értéktől függetlenül nem terheli illeték, valamint továbbra is értéktől és öröklési csoporttól függetlenül illetékmentes a takarékbetét, valamint a gazdasági társaság tagját megillető vagyoni betét (pl. üzletrész) öröklése, lakástulajdon haszonélvezetének, használatának öröklése.
Illetékmentes az egy örökösnek jutó ingóörökség 300.000,- Ft forgalmi értéket meg nem haladó része, amely értékhatár megállapításánál a más jogcímen illetékmentes ingóságot, gépjárművet, pótkocsit és személyes használatra szolgáló szokásos mértékű vagyontárgyait figyelmen kívül kell hagyni.

A legtöbben az illetékmentességen kívül a konkrét illetékmértékek, valamint a haszonélvezeti jog értékének megállapítása felől érdeklődnek, az egyszerűbb kérdések az alábbiakból megválaszolhatók:

[Az öröklési és az ajándékozási illeték mértéke](http://foldvarszki.hu/aktualis/oroklesi_illetek_2009_mell1.html)

[A vagyoni értékű jogok értékének megállapítása (haszonélvezeti jog, üdülési jog)](http://foldvarszki.hu/aktualis/oroklesi_illetek_2009_mell2.html)